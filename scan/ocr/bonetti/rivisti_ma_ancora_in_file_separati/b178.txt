178 Romualdo II Guarna

 

et filios, sorores et fratrem, et omnes res eorum capi precepit.

Post hec rogatus a multis, Matheum Bonellam quodammodo
in suo amore recepit. Barones autem et multi de populo, qui in
hoc facto socii Mathei fuerant, cognoscentes hoc regi manife-
stum esse pariter et molestum, ceperunt ualde timere ne rex
temporis oportunitate inuenta in eos de hoc facto acriter uindi-
caret. Quare ceperunt secum et cum quibusdam aliis priuatim
deliberare, qualiter regem caperent uel morte dampnarent; quod
factum est. Nam adueniente prima quinta feria quadragesime,
dum rex uellet ad audiendam missam pergere, consentiente ca-
stellano et seruientibus, carceres sunt aperti, et comes W[ilhel-
mus] de Principatu et Riccardus de Mandra et Alexander Mo-
nachus et multi alii prisones subito exeuntes carcerem, arreptis
armis, ceperunt insilire palatium. Multi etiam de solidariis et de
populo huius coniurationis socii prisonibus sunt adiuncti, et ce-
perunt eos in expugnando palatio adiuuare. Rex autem huius rei
nescius et ignarus et de tam repentino casu attonitus, ad fene-
stram turris Pisane uenit, et quosque transeuntes cepit ad suum
auxilium conuocare. Sed cum nullus esset qui succurreret, cap-
tum est palatium nemine repugnante, et ex magna parte expo-
liatum. Sed rex ipse captus est et in carcere positus, regina quo-
que cum filiis suis in quadam camera honeste (est) custodita.
Prisones uero Roggerium ducem Apulie, filium regis, imponen-
tes equo per totam ciuitatem Panormi circumduxerunt, uolentes
per hoc populi sedare tumultum. Quo facto, adueniente nocte,
prisones clausere palatium nec aliquem absque suo consensu il-
luc ingredi permiserunt. Facto uero mane, die ueneris, iterum
Roggerium ducem per ciuitatem equitare fecerunt. Interea inter
Sarracenos et christianos eiusdem ciuitatis bellum maximum est
exortum, et multi de Sarracenis mortui sunt et expoliati. Adue-
niente autem nocte sabbati, W[ilhelmus] comes de Principatu et
Tancredus comes de Lycia cum quibusdam aliis ad Matheum
Bonellam, qui huius coniurationis caput extiterat et tunc erat
apud Mestrectam, uelociter iuerunt, et ipsum cum sua militia Pa-
normum festinanter adducerunt; timebant enim, quod euenit, ne
si diu moram facerent, rex, qui iniuste captus fuerat, auxilio po-
puli de eorum manibus tolleretur.

