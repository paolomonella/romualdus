<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
    
    <text>
        <body>
 
<p xml:id="v-b298a"><!--Bonetti had title: "De pace Ueneta relatio"--></p>
 
<p xml:id="v-b298b"><!--Bonetti had note: Edente Wilhelmo Arndt (ex codice Musei britannici, Kings 6. c II)--></p>
 
<p xml:id="v-b298c">
Rollandus sancte Romane ecclesie olim cancellarius a summo pontifice ad Alamaniam in legationem missus ibique odium Frederici tunc comitis nobilissimi per increpationem quandam ab eo inreuerenter sibi publice illatam grauiter incurrit. Ubi post discessum imperatoris qui tunc temporis imperabat ab omnibus electus est Fredericus atque propter morum honestatem ac eam quam maxime in armis gerebat animi probitatem imperator constitutus. Post non multum uero temporis decedente papa Romano, Rollandus qui et Alexander summum sacerdotium suscepit. Quod audiens imperator, ultra modum indignatus est eique obedientiam seu subiectionis reuerentiam exhibere recusauit. Insuper multis discordie causis, que hic propter earum prolixitatem enarrari non poterunt, existentibus, papam, cardinales ac inferioris ordinis ministros sibi instituit ac deinceps a papa Alexandro penitus discessit. Sicque octodecim annis unitas ecclesie per partes discussa fluctuabat.
</p>
 
<p xml:id="v-b298d">
Sed pius Dominus ecclesiam suam misericorditer respiciens imperatorem multis tribulationibus flagellauit. Nam pene tota Italia propter quasdam importunas et antea inauditas quas exigebat consuetudines ab illo discessit. Ille uero maxima indignatione commotus undique terram deuastabat, tandem uero Mediolanum cum exercitu magno ueniens ciuitatem obsedit. Obsessi uero uiriliter de ciuitate exierunt, stragem non modicam de hostibus facientes, ipsum imperatorem cum exercitu suo bis in fugam conuerterunt. Totiens uero apud Alexandriam, ciuitatulam quandam nouam, confusus atque cum suis cum maximo dedecore deuictus est. Cancellarius autem in armis strenuus, domnus scilicet Christianus Mogontensis archiepiscopus, alium exercitum per Italiam conducens, infirmiora terrae funditus deuastans, ciuitates multas obsedit ac debellauit, seque in omnibus prudenter ac uiriliter agebat.
</p>
 
<p xml:id="v-b300a">
Cum ergo uideret imperator imperium suum contra se pene ex omni parte commotum, multaque aduersa sibi crebrius contigisse, tandem in se reuersus, diuinam intellexit adesse ultionem. Mox de pace et unitate sancte ecclesie, quam ipse temere turbauerat cum suis, tractare cepit, legatosque de pace reformanda ad domnum papam direxit. Papa uero gaudens et Christum regem pacificum magnificans, legatos apud Anagniam benignissime suscepit. Causis igitur diu tractatis, suos cum scriptis apostolicis pacem et concordiam continentibus ad imperatorem remisit, filium illum peregre profectum sed iam in se Deo inspirante reuersum nominauit. Remittuntur item nuntii ab imperatore plures prioribus, domnumque papam apud Ferariam ciuitatem nobilissimam in finibus Italie super flumen magnum nomine Padum sitam inuenerunt. Ibique sic prouisum atque decretum est, ut in aliquem locum uel ciuitatem sibi inuicem occurrant, ubi fortitudo et potestas ciuitatis concordiam inter se suosque illibatam conseruet et ne discordia uel seditio inter eos oriatur uelint nolint prouideat.
</p>
 
<p xml:id="v-b300b">
Hac igitur de causa papa Uenetiam, quae soli Deo subiacet, cum suis ueniens, in secretario suo bis in die tractauit, ibique cum principibus imperatoris contrahitur pax decentius firmius quam reformari posset.
</p>
 
<p xml:id="v-b300c">
Hii erant summi in negotio imperatoris et principes dicebantur. Domnus Christianus Mogontensis archiepiscopus, etate iuuenis, statura mediocris, facie decorus. Secundus post illum erat archiepiscopus Coloniensis, scilicet etate iuuenis, statura magnus, eleganti forma spetiosus. Tertius fuit archiepiscopus Macdeburgensis, uir bonus mitis et modestus, sed prioribus etate prouectior. Aderant et nuntii regis Siculi, archiepiscopus scilicet Salernie et comes quidam nobilissimus nomine Rogerius.
</p>
 
<p xml:id="v-b302a">
Imperator uero nondum Uenetias uenerat, sed erat in ciuitate proxima nomine Clogia, ibique omnia que in die tractata sero sunt ei nuntiata. Tandem capitulis formatis atque compositis et in rotula magna conscriptis, feria sexta, quarta scilicet die ante festiuitatem sancti Iacobi apostoli, pax est publice denuntiata. Nunc mox papa de secretario suo in consistorium processit, ibique iuramenta tactis sacrosanctis euangeliis a primoribus imperatoris audiente omni populo suscepit.
</p>
 
<p xml:id="v-b302b">
Modus sacramenti hic erat: Ego N. qui sum princeps imperii Romani, iuro in anima ipsius imperatoris quod, quando Uenetias uenerit, faciet iurare in anima propria pacem perpetuam sancte ecclesie, treuiam regis Siculi in 15 annos et treuiam Lumbardorum in 6 annos, atque omnia capitula que in hac scedula continentur.
</p>
 
<p xml:id="v-b302c">
His ita se habentibus, in crastinum, scilicet sabbato, misit papa quatuor cardinales cum duce et primoribus ciuitatis ad imperatorem; statimque eodem die cum illo redeuntes applicuerunt ad abbatiam Sancti nicholai prope ciuitatem in mari sitam, ubi etiam ab ipsis cardinalibus a sententia excommunicationis summo mane dominica cum suis absolutus est imperator. Ubi ministri domni pape diliculo ad ecclesiam Sancti marci euangeliste properantes, clauseruntque medias ualuas in magna porticu, scilicet in fronte ecclesie, et in eodem loco ligna magna, tabulas abiegnas scalasque comportantes thronum magnum ac sublimem composuerunt. Erecta sunt etiam duo ligna magna abiegna mire altitudinis ex utraque parte litoris, in quibus uexilla sancti Marci mirabili opere contexta et longitudine sua terram tangentia dependebant; litus autem maris, quod dicitur Marmoreum, prope ecclesiam erat, scilicet ad iactum lapidis.
</p>
 
<p xml:id="v-b302d">
Ubi ante horam diei primam adueniens papa, auditaque ibi missa, mox gradum throni celsiorem ascendit, illicque aduentum imperatoris expectaturus cum patriarchis, cardinalibus, archiepiscopis, episcopis aliisque innumerabilibus resedit, a dextris autem eius sedit patriarcha Uenetie, a sinistris uero patriarcha Aquileie.
</p>
 
<p xml:id="v-b304a">
Facta est ibi contentio inter archiepiscopum Mediolanensem et Rauenensem, quis eorum uideretur esse maior, uterque se tertius a papa atque ad dextram sedere nitebatur. Papa uero liti finem imponere uolens, a superiori gradu in quo sedebat subito surrexit, gradatim descendit et sese in inferiori recepit. Sicque factum est, ut neuter tertius, neuter uero ad dextram sedere potuisset.
</p>
 
<p xml:id="v-b304b">
Tandem circa horam diei tertiam adest galea ducis, in qua erat imperator cum duce et cardinalibus qui ad eum pridie missi erant. Ordinata autem processione mox a septem archiepiscopis et canonicis ecclesie usque ad pedes domni pape deducitur. Quo cum peruenisset, pallium rubeum quo erat indutus deposuit, seseque in terram prostrauit et primum pedes deinde genua illius deosculatus est. Mox igitur papa parumper assurgens ac utraque manu caput imperatoris amplectens ac deosculans, ad dexteram suam consedere precepit ac demum sic ait:
Bene uenisti, fili ecclesie;
statimque apprehensa manu illius duxit in ecclesiam, imposuit etiam hymnum te deum laudamus cum pulsione signorum. His ita peractis simul per porticum ambo exierunt. Deinde papa equum ascendit, imperator uero streuiam illius tenuit ac deinde in palatium ducis sese recepit. Hec omnia die dominica, scilicet in uigilia sancti Iacobi, ita peracta sunt.
</p>
 
<p xml:id="v-b304c">
Eadem itaque die misit domnus papa imperatori uasa plurima aurea et argentea diuersis ciborum generibus referta. Misit etiam uitulum saginatum, hec ei uerba mandando: 
Epulari et gaudere oportet, quia filius meus mortuus est et resurrexit, perierat et inuentus est.
</p>
 
<p xml:id="v-b304d">
In crastinum autem, scilicet in die sancti Iacobi, circa horam diei primam, domnus papa iterum ad ecclesiam Sancti marci properauit; imperator uero de palatio ducis, quod iuxta atrium ecclesie erat, aduenit. Post cuius aduentum inchoata est missa quam et papa celebrauit. Lecto autem euangelio, mox pulpitum ascendit, ibique sermonem ad populum facit, quo facto ascendit ad eum imperator cum patriarca Aquileie, a quo etiam pax est ibi publice denuntiata. Missa autem celebrata, unusquisque cum gaudio ad hospitia remeauit.
</p>
 
<p xml:id="v-b306a">
His ergo ita peractis, remansit imperator in ciuitate per duos menses cum maxima letitia, intrans et exiens ac cum domno papa publice et priuatim per interpretes familiariter loquens.
</p>
 
<p xml:id="v-b306b">
Tactis igitur sacrosanctis euangeliis, facta sunt sacramenta eo modo quo superius descripsimus, sicque omnibus pacifice confirmatis, cum magna exultatione a ciuitate recesserunt.
</p>

 </body>
    </text>
</TEI>
